<div dir='rtl' lang='he'>

למי הקורס לא מתאים
==================

סטודנטים יקרים,

אני שמח מאד שנרשמתם לקורס תכנות אלגוריתמים מחקריים.
עם זאת, חשוב לי לציין שהקורס לא מתאים לכולם.

א. הקורס לא מתאים לסטודנטים שהסמסטר שלהם עמוס במיוחד בעבודה או קורסים אחרים.
בקורס הזה יש מטלה בכל שבוע, והמטלה לא קלה - היא דורשת לקרוא מאמר מחקרי,
להבין אותו ולתכנת אותו בפייתון, ותוך כדי כך גם ללמוד פייתון ברמה גבוהה.
כדי להצליח בקורס, דרושה השקעה של 5-10 שעות בשבוע.

ב. הקורס לא מתאים לסטודנטים הרוצים בוודאות לקבל 100.
כדי לקבל 100 בקורס, צריך להציג מטלה בשיעור 3 פעמים, ולשם כך צריך להגיש פתרון 
ברמה גבוהה ביותר 3 פעמים - וזה לא קל. 
יש רק מעט סטודנטים המצליחים להציג 3 פעמים ולקבל 100;
רוב הסטודנטים מציגים פעמיים ומקבלים 70-80, ויש גם סטודנטים שלא מצליחים להציג בכלל ונכשלים בקורס.
התפלגות הציונים בקורס בשנה שעברה היתה נורמלית - כמו בקורס רגיל עם בחינה סופית.
[ראו כאן הסבר מפורט על חישוב הנקודות](grade-rules.md).

ג. הקורס לא מתאים לסטודנטים שלא יכולים להגיע לשיעורים (בכיתה או לפחות בזום).
אין חובת נוכחות, אבל כדי לעבור את הקורס צריך להציג מטלות בשיעורים (אי אפשר להציג בזמן אחר).

אז אם אתם מאד עסוקים, לא יכולים להגיע לשיעור, וחוששים לקבל ציון נמוך שיפגע לכם בממוצע - הקורס כנראה לא בשבילכם. מומלץ לנצל את תקופת השינויים הקרובה כדי למצוא קורס בחירה אחר.

מצד שני, אם יש לכם הרבה זמן להשקיע, או שאתם באים רק ללמוד דברים חדשים ולא לחוצים מהציון - ברוכים הבאים!
</div>
